Takže dobrý den, dámy a pánové, vážení spoluobčané, dovolte, abych vás seznámil s výsledkem jednání vlády.

Naše vláda přistoupila k dalším zásadním opatřením v boji s pandemií covid-19, a to vzhledem k situaci a dramatickému nárůstu pandemie. Ten nárůst je obrovský a bohužel ta opatření, která jsme udělali v minulých týdnech, nezploštily tu křivku nárůstu. Vypadá to, že zatím nefungují.

Máme také obrovský nárůst hospitalizovaných pacientů v nemocnicích. Včera to bylo 353, předevčírem stejný počet. Proto jsme se rozhodli k tomu opatření, za které se samozřejmě všem omlouvám, že to podnikatelům, občanům, zaměstnancům znepříjemní život. Omlouvám se i za to, že jsem v minulosti de facto tuhle možnost vyloučil, protože jsem si neuměl představit, že se to může stát.

Bohužel se to stalo a my skutečně musíme v první řadě ochránit životy našich občanů. To není jenom o životech, samozřejmě, nemocných s covidem, to je o ochránění životů všech občanů. Protože ten problém, a proč to děláme, je samozřejmě kapacita lůžek. I když máme robustní zdravotnický systém, jeden z nejrobustnějších v Evropě, a i když jsme za posledních čtrnáct dní navýšili kapacitu lůžek ze 4 800, z toho 1 000 takzvaných JIP lůžek, a dnes už máme 15 500, z toho je 2 500 JIPových lůžek, tak zkrátka při různých predikcích matematických modelů, pokud bychom neudělali tato opatření, tak by náš zdravotní systém zkolaboval kolem 7. až 11. listopadu.

Proto jsme k tomu museli přistoupit. Samozřejmě je to narychlo, ale nemáme čas.

Co se týká těch lůžek, tak je potřeba vědět, že to jsou lůžka pro všechny, nejenom pro covidové pacienty. Takže tady by byla vlastně ohrožena zdravotnická péče pro všechny. Pro děti, pro mladé i staré, a to je ten hlavní problém.

My samozřejmě děláme všechno pro to, abychom navýšili kapacitu lůžek. Objednali jsme 2 000 lůžek a děláme samozřejmě opatření, abychom zkrátka zabránili tomu kolapsu. Také se snažíme zabezpečit nějakou pomoc v zahraničí, přijede sem asi 28 amerických lékařů.

Takže děláme všechno pro to, abychom zkrátka zabránili tomu kolapsu, a to je ten hlavní důvod, proč jsme udělali to opatření, které děláme.

Naši lékaři a sestřičky samozřejmě zažívají jedny z nejhorších dnů ve své kariéře a já jim chci poděkovat a podpořit je. Uděláme všechno pro to, abychom zkrátka společně tuto situaci zvládli. Nakupujeme i oxygenační jednotky a ventilátory, teď 2 000 kusů nakupují státní hmotné rezervy.

Takže děláme pro to všechno. Ten rozdíl s tou první vlnou je v tom, že už dnes vláda rozhodla o kompenzacích pro podnikatele, živnostníky a zaměstnance těch oborů, které de facto od zítra nebudou moci podnikat.

Takže to je to hlavní. Ta pandemie je samozřejmě všude, jsou obrovské nárůsty v Evropě. My jsme to dlouho zvažovali, to rozhodnutí, ale myslím si, že v první řadě pro nás je nejdůležitější ochránit životy našich spoluobčanů. To bylo to hlavní kritérium, proto jsme se tak rozhodli. Proto tady dnes před vámi stojíme, a jsme samozřejmě připraveni odpovědět na všechny dotazy.